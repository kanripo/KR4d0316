# -*- mode: mandoku-view; -*-
#+TITLE: 東澗集
#+DATE: 2015-08-25 00:04:05.913268
#+PROPERTY: ID KR4d0316
#+PROPERTY: BASEEDITION WYG    
#+PROPERTY: JUAN 卷十四
<pb:KR4d0316_WYG_014-1a>¶
欽定四庫全書¶
　東澗集巻十四　　　　　宋　許應龍　撰¶
　　帖子詞¶
　　　皇帝閤春帖子¶
日向皇都永氷從太液融青陽纔轉律物物被和風¶
寛大書方布歡聲四海同陽春如有脚造物不言功¶
聖徳乾坤大皇圖日月長逺人咸畏慕國勢寖安强¶
金華綵勝年年巧栢酒椒盤嵗嵗新恭願吾皇千萬夀¶
<pb:KR4d0316_WYG_014-1b>¶
四時無日不陽春¶
三白從來兆嵗豐幾看瑞雪舞回風蒼龍掛闕農祥正¶
擊壤行歌我稼同¶
東風昨夜掃氛埃四表咸欣壽域開都䕶已飛三捷奏¶
凌煙同上萬年杯¶
　　　皇后閤春帖子¶
一氣轉洪鈞陽和觸處新上林春更早草木已精神¶
一嵗兩逢春皇都景物新發生何處早甲拆驗莊椿¶
<pb:KR4d0316_WYG_014-2a>¶
椒殿霞觴舉金花拆勝鮮年年慶佳節眉夀祝綿延¶
日融閬苑紅初露氷泮瑤池碧半涵管取新年多勝事¶
當知風化自周南¶
臘前三白兆年豐即更彌旬雪滿空嵗籥未經春已到¶
從今物物被和風¶
　　　貴妃閤春帖子¶
木徳新回律瓊壺暖不氷舉頭聞鵲喜翔舞下觚稜¶
月射璇題爛風傳玉漏清仰瞻雲漢表輝潤四星明¶
<pb:KR4d0316_WYG_014-2b>¶
昨夜東風入律新朝來蕙露净無塵玉觴椒酒陪歡宴¶
總道今春勝舊春¶
賢哉淑徳繼雞鳴宻賛闗雎美化行夙夜若為勤警戒¶
始終一念欲相成¶
翠管銀罌舊事傳新春賸喜在新年巧裁綵勝迎佳節¶
更祝君王夀萬千¶
　　　皇帝閤端午帖子¶
卑服即康功君王儉徳隆却頒羅與葛恩渥被羣工¶
<pb:KR4d0316_WYG_014-3a>¶
内外期無患兢兢理萬㡬延英勤講論遑恤汗沾衣¶
清净無他好歌風舞舜琴阜財并解愠總是愛民心¶
離明赫赫正當中萬物咸欣長養風隴麥已登蠶又熟¶
更多膏澤兆年豐¶
誕敷文徳洽寰區赳赳明明運廟謨自是不争應善勝¶
何須更佩辟兵符¶
殿閣涼生晝景長翠煙縹渺御爐香經帷講罷看章疏¶
至昃猶聞食未遑¶
<pb:KR4d0316_WYG_014-3b>¶
　　　皇后閤端午帖子¶
玉切菖蒲細金包黍角香年年慶佳節燕衎侍君王¶
寳篆煙輕繞瑤臺日正中等閑調玉瑟聊助舜琴風¶
重午宫衣賜百工香羅疊雪葛含風誰知此日榮恩被¶
端自稱絲效繭功¶
辟邪不用符為佩續命何須綵結絲逮下徽音繼樛木¶
穰穰福履已來綏¶
三千玉女鬬羣芳並蓄兼收百藥良咸願東皇與西母¶
<pb:KR4d0316_WYG_014-4a>¶
無窮眉夀等天長¶
　　　貴妃閤端午帖子¶
擷秀鬬羣芳兼收百藥良不因仁及物庶草曷蕃昌¶
淑徳儀宫閫天教受祉繁艾人暨桃印奚用更懸門¶
丹篆釵符綵縷鮮承恩侍宴玉皇前一年一度為端午¶
此去應須億萬年¶
裁成御服進君王霧縠雲綃疊雪香却效葛覃躬節用¶
不忘澣濯舊衣裳¶
<pb:KR4d0316_WYG_014-4b>¶
檻有榴花沼有蓮南薫拂拂晩涼天六宫莫度新翻曲¶
只理雲和伴舜絃¶
　　詩¶
　　　次韻張太博方得余所遺二程先生集辨二程¶
　　　戱邵子語¶
文字未科斗圖書未龜龍燦然天地間此理觸處逢是¶
謂象之祖而為數之宗昊羲古神聖先得人所同文因¶
而繇之旦出亦並雄訖于我孔聖天命滋益恭渾然一¶
<pb:KR4d0316_WYG_014-5a>¶
理貫宻察而從容辭變于象占四者固所崇推時以知¶
變象占在其中荒荒秦漢後學者昧所從不以災異㑹¶
則以虛無通天開周氏子易道乃復東動静静復動終¶
始始而終上承千年緒下起百世風同時有邵子講道¶
于伊嵩天地之運化陰陽之無窮即物驗消長先機知¶
吉凶邵子極道數獨立幾無戎(助也見/詩注)二程闡周孔為¶
時開矇矇其歸則一耳昧者結忡忡學之將奈何矧余¶
倍顓䝉要知羲皇心須踏周孔蹤¶
<pb:KR4d0316_WYG_014-5b>¶
　　　送天台李守¶
天台罹洚水平陸幾成淵經理閲再禩民瘼猶未痊將¶
令田里安須得牧守賢疇咨能俾乂僉曰蓬萊仙君侯¶
寛且明履節金石堅吏事素精敏公心無黨偏分符膺¶
重寄為政將奚先租賦盍蠲減獄訟無淹延姦黠須禁¶
戢阨窮當憫憐庶銷愁嘆聲播作謠頌傳使華聞有命¶
丹書下日邊復使兹郡民鼔舞戴二天政成徹丹扆驛¶
召歸甘泉嗟予十載間稠疊同班聮學館暨郎省昕夕¶
<pb:KR4d0316_WYG_014-6a>¶
相周旋喜君駕朱轓恨我違英躔同寅舉餞觴佳句聮¶
華牋枯腸强捜索綴緝僅成篇¶
　　　送楊郎中守嘉興詩¶
君昨倅嘉禾施設皆儒者千里稱廉平六邑荷寛假海¶
沂雖賴祥宣室俄思賈召還甫再朞出守榮五馬舊治¶
聞重來懽呼溢田野正苦夏日炎將沐秋霖灑君侯寛¶
且明義利審取舍願推一片心大作萬間厦苛斂戒分¶
肥嚴刑去衣赭當令愁嘆聲轉作詩歌寫如君梁棟才¶
<pb:KR4d0316_WYG_014-6b>¶
一麾寧乆把祇虞席未温又賦公歸雅¶
　　　送人赴倉臺¶
帝念畿甸民財力俱有限俗吏肆貪殘侵漁蕩貲産致¶
治在得賢刺史尤當揀明公如范滂清節邁楊綰疏寵¶
畀倉臺一道俱刮眼糴貴望公平斂苛冀公剗察吏貴¶
精明臨民當敬簡髙才固優為佇見鳩功僝將令愁嘆¶
民喜至笑聲莞繡節暫馳驅玉堂資著譔行矣促公歸¶
餞行聊舉盞¶
<pb:KR4d0316_WYG_014-7a>¶
　　　贈韓倅¶
鳯城乆矣欽韓公華胄重來振祖風闗决藩條明且恕¶
待人接物春融融散為和氣徧南土雨順年豐民按堵¶
海沂雖喜賴王祥驥足治中難乆駐向來文惠倅瀛洲¶
藉藉聲名動冕旒願君凌厲紹前美南澗事業當同休¶
于今且慶生申旦敬爇瓣香祈鶴算中秋節近月嬋娟¶
正好平分通夕宴君家自有舊氊青合上星辰聴履聲¶
明年此㑹知何處宣勸黄封下帝廷¶
<pb:KR4d0316_WYG_014-7b>¶
　　　贈林倅¶
元是清都紫府仙出為名世應半千發矢兩科俱中的¶
英名烜赫斗横天鄞水富沙典芹泮黜浮崇雅文風煥¶
沙陽之政寛而明吏不忍欺民不玩雙飛鳬舄造皇州¶
三台八座俱挽留辭榮避寵姑别駕恬退髙節前無儔¶
千里提封勤賛理恕以待人嚴律已一輪秋月照無私¶
百尺春潭清見底須知作善天降祥俾耆而艾夀而臧¶
萱闈朱顔映蒼鬢詵詵蘭玉如鸞翔匪伊丹詔日邊至¶
<pb:KR4d0316_WYG_014-8a>¶
䇿足烏臺陟端揆年年衮繡舞萊衣瑤池屢獻蟠桃瑞¶
　　　代上何樞宻¶
宋元憲公王沂公妙齡擢第魁南宫清華歴徧陞諫省¶
雍容二府亮天工却斂經綸来望郡一鎮天雄一鎮鄆¶
政聲洋溢徹宸聦丹詔紫泥催入覲廟堂端委秉鈞衡¶
致君堯舜風俗醇至今景祐皇祐治振蕩人耳如雷霆¶
巍巍勲績誰能繼三嘆真賢生不世豈知今日元樞公¶
矯翼天衢更凌厲禮闈得雋冠羣英旋登言路攖龍鱗¶
<pb:KR4d0316_WYG_014-8b>¶
運籌帷幄參宥宻翻私雨露澤全閩生平出處搃相契¶
左揆尚虛天有意宣麻指日下彤廷整頓乾坤邁前美¶
萱堂正富八十春綵衣輝映衮衣新二公榮貴雖同轍¶
如此盛事真無倫先子姓名叨附驥况復團司同典記¶
遺簮墮履儻未捐惠顧尚期逮孫子鯫生鼔篋趨賢闗¶
朔風急勁脩塗艱坱圠洪鈞轉一氣為借陽和先破寒¶
　　　餞王郎中赴湖南倉¶
明明天子御丹扆首擇英賢將使指湖湘以南闕倉臺¶
<pb:KR4d0316_WYG_014-9a>¶
環顧在廷誰足倚蓬山蘭省輟名流禮樂光華共心企¶
看看六轡載馳驅爰度爰諏逮田里散財發廩蘇阨窮¶
揚善舉賢律貪鄙苐恐崇臺未突黔趣上亨衢詔泥紫¶
與君同齒復同寅那更著庭紹英軌交情金石乆益堅¶
人雖漸逺心則邇衡陽鴈過可傳書時願劉公貼一紙¶
　　　賀同知生辰¶
訾陬之月如陽春君臣慶㑹應昌辰虹星牛渚將誕聖¶
崧髙維嶽先生申日角珠庭輝綠鬢仙風道骨真宣靖¶
<pb:KR4d0316_WYG_014-9b>¶
才凌鐵幹四十圍量狹銀潢三萬頃端委樞庭賛化工¶
制勝謀謨談笑中九扈告成村墅月一塵不警戍樓風¶
勲名元是青氊舊衮衮名公誰出右黄麻昕夕下彤廷¶
玉帶貂蟬輝衮繡曈曨瑞日上公槐宣勸黄封天上來¶
賸喜千秋佳節近需雲復宴鳯凰臺福祿固知公自有¶
不待占星問牛斗鯫生只備三千詩留取年年祝公夀¶
　　　代上庠同舍上廷評¶
憶昔弱冠遊芹宫潁川先生振文風蹮蹮媚學比如櫛¶
<pb:KR4d0316_WYG_014-10a>¶
摳衣執經函丈中何人才識最竒偉惟公表裏珪璋粹¶
學精姬公經國書賦飄司馬凌雲氣詞場價湧荐爭魁¶
賜也何如敢望回一别星霜踰十閲側耳譽聲轟如雷¶
翩翩薦鶚翔西淛一飛直上黄金闕排雲披腹呈琅玕¶
蟾窟仙枝徑攀折枳棘難淹鸞鳳栖金科得雋易如攜¶
趨歸立拜廷評命青瑣黄扉指日躋屈指曩年同硯席¶
五人已作龍門客鄉書黌舍多有之碌碌未能著竒節¶
著鞭無若祖生先策足要津儀班聮自笑塵蹤猶隠霧¶
<pb:KR4d0316_WYG_014-10b>¶
拭目亨衢問天淵綈袍戀戀故人意墮履遺簮未捐棄¶
不求而薦佩私恩髙誼如公今有幾雖然前事已參差¶
荷借鄒生律再吹苦無好語為公謝抖擻枯腸成此詩¶
　　　鳯池立碑紀事¶
　　　　鳯翥龍驤欲表三山之竒傑龜蚨螭首載刋¶
　　　　千佛之姓名雖云故事之流傳未若此時之¶
　　　　烜赫臚傳星陛三魁同萃於一州喜動天顔¶
　　　　四海喧騰於盛事凡遇榜中之選又皆天下¶
<pb:KR4d0316_WYG_014-11a>¶
　　　　之英卿雲黼黻而游夏淵源歆向才華而孫¶
　　　　吴韜畧比肩接武已増閭里之輝華博學宏¶
　　　　詞尤聳紳緌之觀聴若是横翔而捷出固宜¶
　　　　深刻以大書維石巖巖益壯飛鸞之勝跡諸¶
　　　　公衮衮佇聮振鷺之清班幸目竒觀率成長¶
　　　　句¶
閲盡衣冠盛事圖三魁同郡古來無詞科得雋真鴻筆¶
仙籍聮榮總鉅儒此日姓名輝石刻他年步武接天衢¶
<pb:KR4d0316_WYG_014-11b>¶
浯溪更把元勲勒藉藉休聲震八區¶
　　　贈鄭樞宻¶
丘壑方將窈窕尋肯貪斗印耀黄金幾頒中扆留行詔¶
莫返元樞勇退心紅斾分藩雖足樂丹誠戀闕自難禁¶
浮雲出岫知無意祇恐蒼生望更深¶
　　　拜賜宫花紀恩詩¶
濟濟蹌蹌藹縉紳祝堯均效華封人觴稱鳯闕懽聲沸¶
花錫鸞枝内様新露葉巧裁隋苑彩天葩先借漢宫春¶
<pb:KR4d0316_WYG_014-12a>¶
舉頭仰戴君恩重好盡忠誠報紫宸¶
不用涼州羯鼔催陽和已逐小春來誰將萬㸃花間艷¶
都向百官頭上開様巧賸裁隋苑綵影搖斜蘸漢宫杯¶
玉階再拜君恩重洋溢懽聲遍九垓¶
　　　和權郡重九韻¶
鈴齋静暇鎖棠隂幽壑何妨窈窕尋咳唾珠璣輝衆目¶
錚鏦琴瑟樂賓心引杯非為黄花醉設席欣逢皂盖臨¶
來嵗茱萸賜朝士看君鯨吸玉壺斟¶
<pb:KR4d0316_WYG_014-12b>¶
　　　和閩帥¶
龍飛天子攬英雄舊徳欣逢泰道通丹詔果然頒北闕¶
綵舟行矣駕東風雨餘杉徑新添綠暖入花粧旋姹紅¶
待得湖邊春色滿我公已在鳯池中¶
新鑿南湖接海潮油幢領客泛蘭橈那知半夜雨聲急¶
却放新晴物色饒盡日登臨陪步武髙談灑落挹風標¶
陽春白雪真難和泚筆惟書道路謠¶
　　　和鄒守鹿鳴宴¶
<pb:KR4d0316_WYG_014-13a>¶
賢守聲名重泰山肯將曲學誤儒冠相期素節終身履¶
不道青雲得路難多士聮翩閶闔去忠言凌厲雪霜寒¶
朱轓指日歸楓禁廷䇿煩公具眼看¶
　　　館中和賞桂詩¶
喜陪盛集桂叢間擬賦新詩未敢先忽拜清篇真寡和¶
難將拙語更争妍枝頭爛漫黄金粟席上風流紫府僊¶
凡骨豈容攀俊軌也沾賸馥醉花前¶
　　　挽節使少保¶
<pb:KR4d0316_WYG_014-13b>¶
一節忠勤紹祖風貂蟬七葉擅華宗版曹羡利巍遷秩¶
强敵知名特斂容薦士半躋青瑣闥為民數奏皂囊封¶
龍旂虎節今何在紀績還須仗蔡邕¶
衮衣赤舄我公歸共傒登庸翊政機楓禁荐頒天語渥¶
薤歌我嘆露華晞真王未復青氊舊亞保空餘紫誥輝¶
突兀麒麟圖繪處仰瞻遺像倍歔欷¶
　　　挽李文昌¶
顒顒徳望重朝廷况有胸中千萬兵蠻獠未擒宵旰慮¶
<pb:KR4d0316_WYG_014-14a>¶
軺車一出笑談平囊封力沮和戎議制閫咸推料敵精¶
壯志未酬天不憗空餘草木識威名¶
盛名從古號難居公獨峥嶸四紀餘禁陛幾年聞曳履¶
帥垣三度拜除書夀祺合享千齡永往事俄驚一夢如¶
乆矣辱知慚未報仰瞻丹旐倍欷歔¶
　　　潘上舍父挽詩¶
狗茍蠅營笑俗情機心降盡倒風旌人生六袠不為夭¶
家累千金能享成老去月評推吉徳生前天爵謝虛榮¶
<pb:KR4d0316_WYG_014-14b>¶
悲風瑟瑟飛丹旐行道歔欷亦失聲¶
蘭玉賢闗雋譽飛詞場幾見捷音馳登雲將慰椿庭望¶
陟岵俄驚薤露悲榮養痛嗟今日隔嘉封賴有異時追¶
前岡已卜牛眠地螭首行鐫九尺碑¶
　　　夫人黄氏挽詩¶
樞庭勇退古無前内助端由婦徳賢燠館涼臺供燕樂¶
衮衣褕翟慶聮翩雖云生死皆同嵗猶恨徜徉未百年¶
遙想銘旌搖曳處江山草木亦凄然¶
<pb:KR4d0316_WYG_014-15a>¶
　　　代同舍上郎中¶
人物依然吕洞賓氷霜風骨玉精神退朝花底千官散¶
標格如公有幾人¶
能賦人人説潁川誰知妙訣已親傳詞場屢草干將句¶
擲地金聲震九天¶
逸氣飄飄正妙年縦横禮樂掃三千臚傳玉陛星辰曉¶
姓字巍居鼎甲先¶
父子同時踐禁塗一門榮耀世間無願憑曹霸丹青筆¶
<pb:KR4d0316_WYG_014-15b>¶
繪入衣冠盛事圖¶
册府方羊冠列仙粉闈深處爛星躔黄扉已設屏風隔¶
㑹見絲綸下日邊¶
　　　題西巖寺¶
第一巖前風景殊山僧去後野雲孤歸來不費絲毫力¶
幻出天宫一畫圖¶
修行極則到心安静處忙中只一般談笑打開新鋪席¶
此身元不離蒲團¶
<pb:KR4d0316_WYG_014-16a>¶
　　　自嘆¶
僕訴無衣婢訴飢老妻終日不開眉十年待得齊𤓰熟¶
又似齊𤓰未熟時¶
　　　薺菜¶
撥雪挑來葉轉青自删自煮作杯羮寳堦香砌何曽識¶
偏向寒門滿地生¶
